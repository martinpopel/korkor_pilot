Kirgizisztánban birkát áldoznak a közúti balesetek számának csökkentéséért.

A héten dél-kirgizisztáni helyi tisztségviselők és vallási vezetők rituálisan feláldoztak egy bárányt abban a reményben, hogy ez segít csökkenteni az autóbalesetek számát az ország útjain.

A ceremónia csak részben volt szimbolikus. Egy Toktogul városi imám elmondása szerint a helyi tisztségviselők segítettek szétosztani a húst a fővárosból, Biskekből Os városába tartó autósoknak, és fölhívták a figyelmüket az óvatos vezetés fontosságára.

Boroshbayev elmondása szerint az esemény árát a helyi közösség vezetői és a papok állták.

A Jalalabad régió közlekedésrendészetének vezetője, Nurlan Sarkarov hivatala támogatta a kezdeményezést.

Számos kirgiz sofőr macska-egér játékot játszik a rendőrséggel, és amikor nem áll fenn a lebukás veszélye, messze a sebességhatár fölött vezet. Ahogy Magyarországon is, a szembejövő autósok figyelmeztetik egymást a rendőrökre és a sebességmérőkre, így sokszor elkerülve a lebukást. A gyorshajtás, rossz utak és éles kanyarok kombinációja, főleg az észak-déli irányú főútvonalon, gyakran halálos balesetekhez vezet.

Sarkarov szerint a közlekedésrendészet lehetőségei sokszor korlátozottak.

Vannak helyek, ahova nem lehet járőrt állítani, például éles kanyarokba. A szabályok egyértelműen kimondják, hogy mi a sebességhatár ezeken a helyeken. A sofőrök ezt figyelmen kívül hagyják, és néha, éjszaka, el is alszanak vezetés közben.

A közlekedésrendészet szerint Kirgizisztánban az idén eltelt 10 hónapban 695 ember halt meg közúti balesetben. Ez kevesebb, mint a tavalyi hasonló időszakban, amikor 771 ember halt meg az utakon, de a kb. hatmilliós lakosságú országra vetítve jóval több, mint például Magyarországon. A rendőrség szerint az idei halálesetek több, mint egyharmada gyorshajtás miatt következett be.

