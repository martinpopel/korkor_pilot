A válóperes leány 1938-ban bemutatott színes angol filmvígjáték, rendezője Tim Whelan, producere Korda Sándor. Magyarországon a filmet 1939. március 16-án mutatták be.

Jótékony célú jelmezbál van a londoni Royal Park Hotelben. A sűrű köd miatt veszélyes közlekedni, ezért a szálló igazgatósága felajánlja a vendégeknek, hogy éjszakára maradjanak a szállóban. A szobákat gyorsan elkapkodják. Miss Lesslie Steele megtudja, hogy egy fiatalembernek egész lakosztálya van, és megkéri őt, hogy engedje át az egyik szobáját. Logan, a fiatal válóperes ügyvéd enged a kérésnek. 

Másnap az ügyvédi irodájában megjelenik Lord Mere és panaszt tesz a felesége ellen, aki már négyszer vált, hogy az elmúlt éjszakát a Royal Park Hotelben töltötte. Logan biztosra veszi, hogy a nála éjszakázott hölgyről van szó, és lebeszéli a lordot a válásról, minthogy a látszat ellenére a hölgy ártatlan. A férj hajlandó is kibékülni feleségével, de most már a sértett asszony akar mindenképpen válni. Lord Mere tehát visszamegy az ügyvédhez, aki ekkor már vállalja a válópert, mert időközben beleszeretett Lesslie Steele-be, akiről még mindig azt hiszi, hogy a lord felesége. Lesslie közben megismerkedik az igazi Lady Mere-el. Kieszelik, hogy együtt állnak bosszút a nőgyűlölő ügyvéden. Logan ugyanis minden válóperében a nő hibájából bontja fel a házasságot. Lady Mere meghívja Logant a kastélyukba, ahol kiderül, hogy ki az igazi Lady Mere, és hogy Lesslie – leány. Logan elveszi feleségül és legközelebbi válóperes tárgyalásán már a nőket és a házasság intézményét dicséri.

