Sharon Yvonne Stone Golden Globe-díjas amerikai színésznő, producer, a 90-es évek szexszimbóluma.

Édesanyja, Dorothy takarítónő volt, édesapja, Joseph pedig gyári munkás. Három testvére van: bátyja Michael színész, húga, Kelly és öccse, Patrick. Édesanyja mindenképpen azt szerette volna, hogy lánya értelmiségi legyen, nem kétkezi munkás. 17 évesen megnyerte a Miss Pennsylvania szépségversenyt.

Első filmszerepét 1980-ban kapta, Woody Allen Csillagporos emlékek című filmjében. 1987-ben felbukkant a Rendőrakadémia 4.-ben, majd különböző filmekben játszott kisebb-nagyobb szerepeket. 1990-ben jelentős alakítása volt Total Recall – Az emlékmás című sci-fiben. Az igazi nagy áttörést azonban az 1992-es Elemi ösztön című erotikus thriller hozta meg neki, amiben egy biszexuális írónőt játszik, aki macska-egér játékot kezd egy San Franciscó-i zsaruval (Michael Douglas). A film elsöprő sikere azonnal a kilencvenes évek egyik szexszimbólumává emelte. Innen számítható a világkarrierje, legismertebb filmjei ezekből az időkből a szintén erotikus beütésű Sliver című thriller 1993-ból, az 1994-es A specialista című akciófilm, az 1995-ös Gyorsabb a halálnál című akció-western és a szintén 1995-ös Casino című bűnügyi film, melyért Oscar-díjra is jelölték.

1996-ban kissé megtorpant a karrierje, az ez évben készült Az ördög háromszöge című thrillere és Az utolsó tánc című drámája már nem vonzotta annyira a mozinézőket. Következő filmjét csak két évvel később, 1998-ban mutatták be, ez volt A gömb című sci-fi, amely szintén leszerepelt a kasszáknál. Ettől kezdve hullámzó sikerű filmekben szerepelt, bár az abban az évben bemutatott Az Óriás és az 1999-es A múzsa csókja című filmekben nyújtott szerepeiért Golden Globe-díjra jelölték. Ettől függetlenül ezektől az időktől kezdve nemigen lehetett emlékezetes vagy sikeres filmekben látni. Két kivételt emlékezetesség szempontjából talán a 2004-es A Macskanő című kalandfilm, és a 2006-os Elemi ösztön 2 jelentenek, mely utóbbi a nagy sikerű filmjének folytatásaként próbált meg ismét sztárt csinálni belőle, de mindkét film épp hogy rossz minőségével, és a kritikusok bírálataival lett közismert, s a mozipénztáraknál is megbuktak, a színésznő az Elemi ösztön folytatásáért pedig még az Arany Málna díjat is megkapta. Azóta tévésorozatokban és különböző filmekben bukkant fel itt-ott.

1984-ben Michael Greenburg televíziós producer felesége lett, de három év múlva elváltak. Ezután csak 1998-ban ment nőül Phil Bronstein szerkesztőhöz, de ez a házasság is válással végződött hat évvel később. Három adoptált fia van.
2001-ben stroke-ot kapott, amiből tökéletesen felgyógyult, de betegsége „szexcsillag” voltának mégis sokat ártott.

