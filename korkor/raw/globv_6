A Bersih (változás) elnevezésű tüntetésen több mint százezren vettek részt. Délkelet-Ázsiában ez volt a legnagyobb tüntetés 2015-ben. A demonstrálók a korrupciós botrányba keveredett maláj miniszterelnök lemondását követelték.

2015-ben három téma foglalkoztatta a médiát Délkelet-Ázsiában: a hadsereg által támogatott kormánypárt veresége a mianmari választásokon, az erdőtüzek miatt füstbe burkolt Indonézia, és a különböző országok kormányzó pártjait érintő korrupciós botrányok.

Malajzia miniszterelnökét azzal gyanúsították, hogy több mint 600 millió dollárt (mintegy 170 milliárd forintot) vágott zsebre szabálytalan banki tranzakciókból, amikben az ország befektetési cége is érintett volt. Thaiföldön a hatalmat 2014-ben megragadó juntát azzal vádolták, hogy korrupciós ügyletek kíséretében építettek egy látványparkot. Indonéziában lemondott a képviselőház zsarolási ügybe keveredett elnöke. A Fülöp-szigeteken pedig az alelnököt tartják folyamatos nyomás alatt vesztegetési ügyekkel.

Najib Abdul Razak maláj miniszterelnök elismerte ugyan, hogy 600 millió dollár van a bankszámláján, azt azonban tagadta, hogy állami pénzről lenne szó. Állítása szerint az összeget pártja választási kampányára adományozta egy közel-keleti támogató. Ezt sokan nem hitték el neki, és a lemondását követelték. Országszerte óriási tüntetéseket tartottak, és az internetes mémgyárat is beindította az ügy.

A maláj miniszterelnök és az állami tulajdonú befektetési cég, az 1MDB gyanús banki átutalásairól a Wall Street Journal közölt oknyomozó cikket.

