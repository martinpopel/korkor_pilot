Az eukaliptuszolaj az eukaliptusz növényből kivont illóolaj. Színtelen vagy halványsárga színű, kámforra emlékeztető szagú, kesernyés ízű folyadék. Sűrűsége 0,907-0,927 g/cm. 

60–80% cineol (eukaliptol), továbbá kisebb mennyiségben kamfén, cimén, para-cimen, geraniol, globulol, limonén, fellandrén, pinén és piperiton, transz-pinokarveol.

Gyógyászati szempontból elsősorban az 1,8-cineol-tartalom a legfontosabb, amiből az illóolaj 60-85%-ot tartalmaz, a fajtától függően. Alkotórésze még a kámfén, a fenkon, a pinokarveol és 2 szeszkviterpén: az eudezmol és a globuol.

Antibakteriális, antivirális, antifungális (elsősorban a légzőszervi, húgyúti és bőrfertőzéseket okozó kórokozókkal szemben), asztma, megfázás, láz, torokfájás, cukorbetegség, gyulladás és reuma ellen használatos, izomlazító, méregtelenítő hatású.

A hagyományos orvoslásban sebkezelésre, sérült bőrfelületek ápolására használják. A modern terápiás alkalmazások közül első helyen a légzőszervi betegségek említhetők meg, inhalálószerként orrcseppben, orrkenőcsökben és mellkasi kenőcsökben alkalmazva enyhíti a légúti panaszokat. Az eukaliptusz illóolaja és annak fő alkotórésze, az eukaliptol a bőrön keresztül is gyorsan felszívódik, ezért önmagában és kenőcsökben is hatásos, de vigyázni kell, hogy az illóolaj ne kerüljön szembe! A légúti fertőzések kezelésének és terjedésének megakadályozása mellett különböző kenőcsökben, bedörzsölő – szerekben, masszázs- és fürdőolajokban mozgásszervi betegségek és sportsérülések (izomfájdalmak, zúzódás, rándulás (lóbalzsamban is) stb.) kezelésére külsőleg alkalmazható. Gyakran dörzsölik az illóolajat közvetlenül a mellkas és a hát bőrébe, légzési nehézségek esetén. Hordozó olajban elkeverve, kiváló a láb-, kéz- és körömgombásodás felszámolására.  

Felhasználják számtalan kozmetikai termékben: szájvíz, fogkrém, korpásodás elleni samponok, lábápolószerek, testápoló, borotválkozószerek, zsíros bőrre ajánlott arcápoló pakolások, öregedő bőr regenerálására ajánlott arcápolók. Kozmetikai termékekben ajánlott felhasználási koncentráció: 0,1–1%.

Gyógyszergyártásban, aromalámpákban légúttisztító hatású olajként, depresszió, köhögés, migrén, megfázás, reuma, rovarriasztás, szaunaolajok alkotórészeként, de az édességipar is felhasználja gyógycukorkák készítésénél.

Túladagolás esetén émelygést, hányást, hasmenést okozhat. Ne alkalmazzuk a gyomor-bélrendszer gyulladásos megbetegedései esetén! A gyermekeknél legalább 5 éves korig ellenjavallt alkalmazása. Nem allergén, de gyengítheti más gyógyszerek hatását.

Párologtatás, bedörzsölés, inhalálás, fürdő, borogatás.

Keverhető erdei fenyővel, levendulával.

