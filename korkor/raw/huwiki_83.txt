A betört ablak elve James Q. Wilson és George L. Kelling kriminológiai elmélete, melyet először az amerikai The Atlantic Monthly magazin 1982. márciusi számában tettek közzé. Az elmélet szerint a bűnözés a zűrzavar, a rendetlenség elkerülhetetlen következménye. Ha betörnek egy ablakot és kijavítatlanul marad, az arra járók azt gondolják, hogy senki nem törődik a házzal. Hamarosan egyre több ablakot törnek be, és az elhanyagoltság szelleme az épülettől az utcára terjed; jelzést adva arra, hogy mindent szabad. Az ilyen, a betört ablakokhoz hasonló kisebb problémák, mint a szemetes utcák, a graffiti, az agresszív koldulás egy negatív spirált indítanak el. Az elméletből az is következik, hogy ezek kijavításával elindulhat a megújulás, megszépülés, a bűnözés visszaszorítása is.

George L. Kellinget New York Város Közlekedési Hatósága 1985-ben hivatalos tanácsadónak kérte fel, aki a szervezet igazgatójával David Gunn-nal elkezdte átültetni a gyakorlatba is az elvet. Az 1984-től-1990-ig tartó első szakaszban a graffitiktől tisztították meg a metropolisz földalattiját. A második szakaszban pedig a bliccelésre, és más, az emberek pozitív hozzáállását erodáló folyamatokra koncentráltak. A javulás szemmel látható volt, a földalatti nemcsak tisztábbá, hanem sokkal biztonságosabbá is vált. Ezt látva Kellinget később a Los Angeles-i és a bostoni rendőrség is tanácsadónak alkalmazta.

A Groningeni Egyetemen tanító Kees Keizer és munkatársai gyakorlati kísérletekkel igazolták, hogy a graffitis környezetben jóval többen szemetelnek, mint tiszta környezetben. Sőt azt is megfigyelték, hogy rendetlenség esetén a lopási hajlandóság a kétszeresére nő.

