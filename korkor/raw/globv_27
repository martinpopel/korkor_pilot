Vlagyimir Putyin bajszos szóvivője, Dmitrij Peszkov elvette barátnőjét, Tatjána Navkát, akivel 5 éve voltak együtt. Csak úgy, mint Putyin állítólagos szeretője, Alina Kabajeva, Peszkov újdonsült hitvese is egy volt olimpiai bajnok. Peszkovnak ez a harmadik házassága, és jelenlegi feleségével már van is egy közös gyermekük, aki egy éve született.

Az esküvő augusztus 1-jén szombaton volt, az extravagáns eseményt Szocsi legdrágább hoteljében rendezték meg. A Gazeta.ru szerint a Rodina Grand Hotel Spa szobáinak ára egy éjszakára 36 000 és 200 000 rubel közt mozognak.

Tegnap a Gazeta.ru lehozott egy nagy vitát kiváltó interjút Peszkov 17 éves lányával, Elizavetával. Az interjúban Elizaveta elmondta, hogy vegyes érzelmekkel fogadta apja új házasságát, és elmagyarázta, hogy miért nem jelent meg az esküvőn. Sőt, az interjúból az is kiderült, hogy Peszkov lánya sokkal jobban otthonának érzi Párizst, ahol az édesanyja is él, mint Moszkvát. Azonban édesapja ragaszkodik ahhoz, hogy Oroszországban maradjon amíg befejezi a tanulmányait. Elizaveta szerint Európa sokkal élhetőbb hely az átlagemberek számára.

Jelen politikai körülmények közt az ilyen kijelentések különösen kínosak egy magas rangú Kreml-tisztviselőnek, mivel a nyilvános kommunikáció középpontjában a Nyugat morális pusztulása és a Krím annektálása miatt Moszkvát érő igazságtalan szankciók állnak.

Egy nappal a menyegző után Oroszország leghíresebb korrupcióellenes aktivistája, Alekszej Navalnij is csatlakozott a Peszkovot támadók csoportjához. Navalnij a weboldalán közölt bizonyítékokat arról, hogy Peszkov egy legalább 620 000 dollárt érő karórát visel, egy Richard Mille RM 52-01-et, amely éves fizetésének a négyszeresébe kerül. Peszkov a vagyonnyilatkozata alapján nem kapott ilyen értékű ajándékot, fizetése pedig túl alacsony ahhoz, hogy megengedhessen magának egy ilyen karórát.

Navalnij szerint ez a felfedezés Peszkov politikai karrierjének a végét jelentené, ha Oroszország egy átláthatóbb ország lenne. 2013 novemberében Lengyelországban például a közlekedési miniszternek, Szlavomir Novaknak azért kellett lemondania, mert kiderült, hogy nem tüntetett fel vagyonnyilatkozatában egy 3 500 dollár (998 000 forint) értékű órát.

A 2012-es, kissé erőszakossá vált moszkvai tüntetések után Peszkov azt mondta, hogy a rohamrendőröket megsebesítő tüntetők máját az aszfalton kellett volna szétkenni. Navalnij szerint azoknak az oroszoknak, akik ellenzik a korrupciót, észben kell tartaniuk Peszkov fenyegetését, mert az nekik is szól.

