Kolumbia a múlt héten értesült a 35 éves Rosa Elvira Cely esetéről, akire május 24-ére virradóra találtak rá Bogotában, a Nemzeti Park egy elhagyatott részén. A nő kétszer hívta a 123-as segélyhívó számot, a hatóságoknak a közeli patak hangja segített megtalálni a helyszínt. Amikor rátaláltak, eszméletlen volt, reszketett, arcán horzsolások voltak, a hátán szúrt seb. Karóba húzták, valószínűsíthetően egy faággal. Május 28-án hétfőn halt meg hashártyagyulladásban egy bogotái belvárosi kórházban.

A történetet először Kolumbia legnagyobb bulvárlapja közölte május 29-én, majd lassan más médiumok is beszámoltak az esetről. Cely utcai árusként dolgozott a Katonai Kórház előtt, volt egy 11 éves lánya, éppen középiskolai tanulmányait fejezte be, pszichológus akart lenni.

A brutális nemi erőszak és gyilkosság egy új tiltakozó hullámot indított el a közösségi médiában. Sok twitterező csatlakozott a demonstrációhoz, hogy kifejezze felháborodottságát. Szintén éles vita alakult ki arról, hogy halálbüntetés vagy életfogytig tartó börtön járjon-e a nemi erőszakot elkövetőknek.

Az esetet június 3-án vasárnap reggel demonstráció követte. A Nemzeti Parkban több száz ember gyűlt össze, hogy igazságot követeljen. A gyülekezés helyi idő szerint 10 órakor kezdődött, Celyre és sok más erőszakot elszenvedett nőre való megemlékezéssel. 45 perccel később átsétáltak arra a helyre, ahol Celyt megtalálták, imádkoztak, kiabáltak, énekeltek. Egy zokogó férfi bocsánatot kért férfitársai nevében a gyilkosságért.

A bloggerek közül Gloria Ortega Pérez jelentett meg egy posztot képekkel a demonstrációról. Pérez figyelemmel kíséri a hasonló, Kolumbiában történt, nők ellen elkövetett erőszakkal kapcsolatos eseteket.

