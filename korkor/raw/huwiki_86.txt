A felfedezés egy meglévő, korábban ismeretlen jelenség, földrajzi hely első megismerése, feltárása, míg a találmányok létrehozása feltalálói tevékenység eredménye.

A felfedezés és a találmány fogalmi elhatárolásának szerepe lehet a találmány oltalmazhatóságának megállapításánál.

A legtöbb találmány valamilyen formában egy felfedezésen alapul. Arra nincs szükség, hogy a felfedezést is leírják a találmány közreadásakor. 

A felfedezés az anyagi világ korábban nem ismert, de ténylegesen fennálló törvényszerűségeinek, tulajdonságainak és jelenségeinek megállapítása. Ebből következik, hogy a felfedezés nem tekinthető műszaki alkotásnak; ha valamit csupán felismernek, az még nem elegendő ahhoz, hogy a gyakorlatban is alkalmazható dolgot előállítsanak. Az utóbbihoz már találmányra is szükség van.

Egyes esetekben nehezen húzható meg a határ a felfedezés és a találmány között.

A Föld felszínének kutatása részben gazdasági, anyagi érdekből, részben tudományos érdeklődésből már évezredekkel időszámításunk előtt megkezdődött. A földrajzi felfedezések korának az 1450-től 1650-ig terjedő időszakot nevezzük. Ez egyben a gyarmatosítás időszaka is. Az utolsó 100 évben az utolsó fehér foltok is eltűntek a Föld térképéről.

Ezek a felfedezések nagyban hozzájárultak mind a nagy gyarmatbirodalmak, mind a világkereskedelem kialakulásához.

A tudományos felfedezések egy része véletlenszerű felfedezés, ami olyan megismerési pillanatot jelent, amelynek során az ember ráébred valamire, annak ellenére, hogy az adott dolognak számára azelőtt nem volt semmi jelentősége. Ugyancsak véletlenszerű felfedezés, a kutatási folyamat során bekövetkező olyan pillanat, amikor a kutatási iránytól független dolgot ismernek fel.

