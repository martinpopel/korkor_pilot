A campus-lét, más néven lombikélet elvont fogalom annak a kifejezésére, hogy a felsőoktatásban, a különböző képzésekben részt vevő huszonévesek korosztályai kívül rekednek az olyan társadalmi gyakorlatokon, mint például a munkavállalás, a politikai részvétel és a közélet. Az is megeshet, hogy csak töredékesen vesznek részt bennük. Munkahelyi tapasztalat nélküli választók, önálló egzisztencia, saját ház, lakás vagy bármilyen tulajdon nélkül vesznek részt a helyi közéletben, vagy a valóságos életből hasznosított tapasztalatok nélkül alapítanak családot.

A campus eredeti jelentése egyetemváros, vagyis az a terület, ahol az egyetem épületei elkülönülnek a város többi részétől. A legjellegzetesebb campusok Magyarországon: Szegeden, Gödöllőn, Miskolcon (Egyetemváros), Pécsett és Debrecenben találhatóak, valamint már campusnak tekinthető az ELTE Lágymányoson elterülő része is. Ebből alakult ki később a második jelentés, melyen felsőoktatási közösséget (hallgatók, oktatók) értünk.

Az iskolák meghosszabbítják a gyerekkort és legitimálják azt, ha a diák még nem szeretne beilleszkedni a felnőttek világába. Az iskolába járás, maga a hallgatói lét, valamint a diákigazolvány több komolyabb feladatvállalás alól mentesít. Ezek körébe tartozik a katonaság alól való részbeli felmentés, a munkában való részvétel, tehát a munkanélküliség problémája és a munkahelyi fegyelem alól való felmentés (ezt bizonyítja az is, hogy a diákmunkák sokkal nyitottabbak, nem annyira kötöttek; a diákszövetségek a diákok helyett keresnek munkát), és a különféle családi feladatvállalások alól. Ezáltal a tanulók egy lombikban élnek, egy védelmező burokban, melyet a társadalom kreált nekik, szociális biztonságot nyújtva ezzel.

2010 februárjában elindított a Debreceni Egyetem Szociológia és Szociálpolitikai Tanszéke és a Neveléstudományok Intézete egy kutatást, melynek fő célja a nappali tagozatos hallgatók kortársi szocializációjának vizsgálata. Ez a legelső olyan kutatás, mely ezt a témát célozza meg. A kutatás Debrecenben folyik, és ahogy a hivatalos weboldalon megfogalmazták, céljuk a csoportok szerveződésének, a csoportkultúrák mikrovilágának és szocializációs szerepének vizsgálata. A legjobban arra fókuszálják a feltárást, hogy a campus-lét sajátos folyamatai és értékvilága milyen nyomot hagy az állampolgári és szakmai magatartásokon. Mindezeket kvantitatív, tehát mennyiségi, és kvalitatív, tehát minőségi módszerekkel vizsgálják. A felmérések 2012. december 31-ig tartanak.

