A Miklósffy-kápolna a szentgyörgymezői temetőben álló ravatalozókápolna Esztergomban, a Szent György plébánia területén.
A klasszicista stílusban épült, műemlék kápolna temető keleti (Bátori Schulcz Bódog utcai) bejáratától nem messze, szabadon áll. Téglalap alaprajzú, egyhajós, egyenes szentélyzáródású épület. A hajó sátortetővel fedett, de a kápolna hátsó részén álló szentélye nyeregtetős. A bejáratához lépcsősor vezet fel. A főhomlokzatot két-két pilaszter díszíti tetején timpanon, felette a kápolna huszártornya áll, ami félgömb formában végződik tetején kettős keressztel. A bejárat feletti kőtábla emlékezik meg az építtetőről, az alábbi felirattal.
A szerény oltár vörös mészkőből készült, fölötte félkör alakú ablak. Az épület déli oldalán emléktábla emlékezik meg Somogyi Károly esztergomi kanonokról, akit végakarata szerint a szentgyörgymezői temetőben helyeztek végső nyugalomra. Az ő könyvfelajánlásából jöhetett létre a mai, szegedi Somogyi Károly Városi és Megyei Könyvtár.

A kápolnát a mára kihalt Miklósffy család egyik tagja, Csikvátsársi Miklósffy András káptalani ügyvéd építtette 1835-ben. Mivel fenntartását nem biztosította, így a fölszentelése csak 1884. szeptember 14-én történt meg, amikor Majer István választott püspök, a kápolna építtetőnek családtagja, 150 forintot tett le az elhunyt családtagokért mondandó szentmisékre.

Két hold föld haszonbéréből, valamint az alapítványi tőkék kamataiból megtakarított összegből lett a kápolna nagyobb mérvben tatarozva 1895-ben. 1900 őszen kifestették. Temetések alkalmával egyesek kívánságára a harangozás évenként néhány forint jövedelmet hozott a kápolnának. A rendkívül rossz állapotú épületet 2007-ben kívülről teljesen felújították Hernádi Zsolt, esztergomi születésű MOL elnök-vezérigazgató adományából.

