Egy új német törvény értelmében, mely októberben fog életbe lépni, azoknak a közösségi oldalaknak büntetést kell majd fizetniük, amelyek nem távolítják el a megjelenést követő 24 órán belül a „kétségkívül törvénysértő” gyűlöletbeszédet.

A digitális jogok érvényesítését célzó törvény értelmében a cégeknek 7 napjuk van arra, hogy döntsenek a gyanús tartalmak sorsárról.

A német büntető törvénykönyv már most is meghatározza a gyűlöletbeszéd fogalmát, tehát a törvény nem új intézkedést vagy fogalmat vezet be. Helyette arra kötelezi a vállalatokat, hogy ellenőrizzék a gyűlöletbeszédet, ellenkező esetben csillagászati összegű büntetést kell fizetniük. A törvény globális szinten példa nélküli, és döntő jelentősége lehet a gyakorlat elterjedésében.

A törvény végső tervezete egyértelmű büntetéseket szab ki azokra a vállalatokra, amelyek nem alkalmazzák megfelelően, illetve az a felelősség is a cégeket fogja terhelni, hogy meghatározzák, mely üzenetek, képek vagy videók számítanak gyűlöletbeszédnek. Kötelezővé teszi továbbá a vállalatok számára, hogy átláthatóbb mechanizmusokat fejlesszenek ki a tartalmaik eltávolítására, azonban nem ír elő jogi mechanizmust a tartalomeltávolítás jogorvoslatára.

Egy BBC-interjúban a Facebook egy meg nem nevezett szóvivője azt mondta, hogy a jogszabály hatására az összetett jogi döntések felelőssége áthelyeződik a hatóságokról a vállalatokra.

Ez a felelősség azonban már az új törvény nélkül is számos formában létezett. A vállalatoknak általában teljes joghatóságuk van a felhasználói fiókok és posztok felett. Ha egy felhasználó fiókját felfüggesztik, vagy törlik annak tartalmát, a döntés okáról gyakran nem kap információt a felhasználó, vagy nem tud a vállalat munkatársaival közvetlen kapcsolatba lépni, hogy segítséget kapjon a probléma megoldására. Ugyanez igaz azokra a felhasználókra, akik sértő tartalmat vagy üzeneteket jelentenek be, de nem kapnak segítséget.

Mindezen túl egyetértés van a jogszabály ellenzői közt arról, hogy a törvény túlzott megfelelési kényszert fog okozni a vállalatok részéről, amelyek el akarják kerülni a büntetést.

