A szalámi (olasz eredetű szó) füstölt kolbász-különlegesség, Magyarország egyik hagyományos exportcikke. Tartós, sokáig elálló termék.
Téves az a vélekedés, hogy a nemespenész miatt „téli” a téliszalámi. Ugyanis nem a „havas” hófehér nemespenészes felülete, hanem a különleges gyártási módja miatt kapta az elnevezést, mivel kezdetben még nem voltak klimatizált érlelőtornyok, ezért csak télen voltak adottak a feltételek a termék gyártására.

Nevét arról kapta, hogy sokáig kizárólag télen készült. A téliszaláminak titulált termék a tél (november–február) hónapokat szinte veszteség nélkül átvészelte és az eredeti textúrához hasonló állagot mutatott. Hűtés nélkül a nyári melegben is hosszú ideig tárolni lehet. Készítésének titkát Herz Ármin hajózási vállalkozó olasz hentesmesterektől leste el, majd hazatérése után 1888-ban szalámigyárat alapított Magyarországon (2012-ben lebontották, a HERZ termékeket a Bonafarm Csoport tagja, a Pick Szeged Zrt. gyártja). A Herz szalámi védjegye a szalámirudakon megtalálható H betűvel kombinált hajóhorgony, amely a Herz téliszalámi eredetiségét jelöli és garantálja. Napjainkban sajnálatos módon sok hamisítványt árusítanak „téliszalámi” néven belföldön és külföldön egyaránt.

Az olasz szalámi erősen füstölt kolbász, amelyet leginkább Tirol olaszok lakta részén és Lombardiában, nevezetesen Bolognában és Veronában készítenek. Fűszerül fokhagymát adnak hozzá, a húst nem vágják nagyon finomra. A belet erősen megtömik hússal, s zsineggel erősen leszorítják. Csak disznóhúst használnak erre a célra.

Magyarországon a szalámi többnyire sovány disznóhúsból készül. A két legismertebb magyar szalámi a Pick szalámi (1869-től) és a Herz szalámi (1888-tól). A Herz szalámi az 1896-os Millenniumi Kiállításon nagydíjat nyert, majd 1900-ban a Párizsi Világkiállításon szintén nagydíjat kapott.

