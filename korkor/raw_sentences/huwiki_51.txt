A perzsa macska az egyik legrégebbi és legismertebb macskafajta, amely leginkább hosszú szőréről és lapos, kerek fejéről ismerhető fel.
A fajta Perzsiából (a mai Iránból) származik, de a török angórával és a brit hosszú szőrűvel való keresztezés miatt a származása tisztázatlan.
Európában való megjelenése Pietro Della Valle itáliai utazóhoz köthető.
Angliában az 1800-as évek végén, a Harrison Weir által lefektetett fajtastandardok alapján értékelték a perzsa macskákat, és az 1900-as évek elejére minden tenyésztői egyesület elfogadta a fajtát.
A kiállításra alkalmas példányok rendkívül hosszú szőrzettel, zömök testtel, rövid lábakkal, rövid farokkal, széles fejjel, egymástól távol álló fülekkel, nagy szemekkel és rövid orral rendelkeznek.
Orruk a tenyésztési folyamat során (különösen az Amerikai Egyesült Államokban) extrém módon megrövidült, ami időnként különféle egészségügyi (például légzési) problémákhoz vezetett, a lelkiismeretes tenyésztők körültekintő munkája révén azonban, idővel sikerült kiküszöbölni az effajta rendellenességeket.
Színük és mintázatuk változatos, léteznek kék, cirmos és teknőctarka példányok is.
A szőrszálaik végén sötét mintázatot viselő, úgynevezett spriccelt egyedeket csincsillának nevezik.
Ez a változat a többi perzsáénál hosszabb orral rendelkezik, de más színváltozathoz tartozó perzsákkal való kereszteződés esetén az orra megrövidül, spriccelt mintázata pedig eltűnik.
Mivel szőrzetük az önálló ápoláshoz túlságosan hosszú és sűrű, a perzsák rendszeres gondozást igényelnek.
Bundájukat naponta át kell fésülni vagy kefélni, emellett pedig időnként fürdetésre is szükségük van.
Néha a szemeiket is ellenőrizni kell, mivel egyes példányoknál gondot okozhat a tisztán tartásuk.
A fajta egyedei többnyire nyugodt természetű, visszahúzódó, önállóságra törekvő állatok.
Az Egyesült Államokban himalája néven ismert színes jegyű (colorpoint) perzsákat az 1950-es években tenyésztették ki, ahol rövidesen önálló fajtává is váltak.
A himaláját Európában colourpoint vagy colourpoint perzsa néven tartják nyilván.
A dél-afrikai SA Cat Council a csincsillákat „Chinchilla Longhair” néven külön fajtaként regisztrálja.
1967-ben a Cat Fanciers' Association elfogadta az „Exotic Longhair” fajtát, amely küllemében a perzsára emlékeztet, bundája azonban rövidebb, így ápolása is egyszerűbb feladatot jelent.
Ezt a fajtát más szervezetek perzsaként tartják számon.
Az Egyesült Államokban az 1970-es években a csincsillából ezüst és arany színű hosszú szőrű macskákat tenyésztettek ki, melyeket Sterlingnek neveztek ek.
A Sterlinget a TICA és az ICE önálló fajtaként ismeri el.
