A medveköröm (más néven akantusz, vagy medvetalpfű) egy Magyarországon is megtalálható cserjefajta, az ajakosvirágúak rendjébe sorolt medvekörömfélék családjának névadó nemzetsége több mint 80 fajjal.
A Mediterráneumból származik.
Magas kóró vagy kisebb cserje.
Levele többnyire nagy, szárnyasan öblös vagy szárnyasan hasábos, szúrós fogakkal.
Nagy, felálló füzérvirágzata a szár csúcsán nyílik; az egyes virágok között gyakran nagy, szúrós fogú levelek nőnek.
A virágok kelyhe kétajkú, lilás színű.
Nektárgazdag virágfüzérei sok rovart vonzanak.
A Délkelet-Európában honos hosszúlevelű medvekörmöt fehér, fürtben felálló, rózsaszín murvalevelű virágai miatt előszeretettel ültetik dísznövénynek.
Az ókorban a díszkertek virágágyainak jellegzetes szegélynövénye volt.
Buján csipkézett szélű, dúsan erezett levelei már az ókorban megragadták a művészek fantáziáját; így vált az „akantuszlevél” már az ókorban a korinthoszi oszlopok, továbbá különféle egyéb épülettagozatok, vázák meghatározó díszítményévé.
Különféle változatait a reneszánsz és a barokk építészet is szívesen alkalmazta.
Az akantusznövény levelét szép karéjai, finom tagozása, kecses hajlása minden más növény előtt kiválóan alkalmassá teszi arra, hogy az architektonikus díszítménynek felhasználják.
Az ó-görög stílus legelőször a Korinthoszi oszlopfőn alkalmazta, majd csúcsvégződések, gyámkövek díszítésére használta.
A görögök stilizált akantusza mindig élesen, erősen tagolt, kissé merev.
A római művészet, a bizánci akantusznak szélesen kiterjedt alkalmazást adott nemcsak az említett építészeti részleteken, de képszékekben, párkányokban, arabeszkekben stb.
A római akantusz stilizálása kövérebb, hajlítottabb a görögnél.
A keresztény művészetben a halhatatlanság, ritkábban a hatalom jelképe.
