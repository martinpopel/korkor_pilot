A történelem során bármikor, amikor új kommunikációs technológiát kezdett el használni a társadalom, a cseroki emberek gondoskodtak róla, hogy az írott nyelvük adaptálódni tudjon.
A nyomtatott sajtótól az írógépen keresztül a ma elérhető digitális technológiákig, mint pl. a számítógépek és az okos telefonok, a cseroki nyelv mindenütt alkalmazható fáradhatatlan támogatóinak és aktivistáinak köszönhetően.
A cseroki a legaktívabban használt őshonos nyelv az Egyesült Államokban, amelyet több más állam mellett Észak-Karolinában és Oklahomában beszél a lakosság.
Miközben egyre több ember tudja használni a cseroki szótagírást, ahol minden karakter egy-egy szótagot jelöl, továbbra is a beszélt nyelv fenntartása és használatának erősítése a fő cél.
A technológia révén a nyelv iránti érdeklődést is igyekeznek fokozni.
A Cseroki Nemzet Oktatási Szolgálata és a Nyelvtechnológiai Program egy új animációs videót készített, amely elmondja az új technológiákhoz való alkalmazkodás történetét.
A narrátor cseroki hős, Sequoyah, aki létrehozta a cseroki szótagírást 1821-ben; a videó bemutat pár ehhez hasonló áttörést a nézőknek.
A Cseroki Nemzet Nyelvtechnológiai Programja támogatja azokat, akik az írott cseroki nyelv használata iránt érdeklődnek, különös tekintettel a digitális technológiára.
A cél, hogy „innovatív megoldásokat találjanak arra, hogy a cseroki nyelv használható legyen minden digitális felületen, beleértve a laptopokat, asztali számítógépeket, tableteket és közösségi hálózatokat.
A weboldalukon elérhetők olyan értékes források, mint egy neologizmus gyűjtemény a technológiával kapcsolatos szavakból, valamint a cseroki billentyűzetkiosztás és a betűtípusok.
A kommunikációs technológia folyamatosan fejlődik, és ha a történelem alapján következtetni lehet, a cseroki nyelv ezzel párhuzamosan fejlődik majd.
