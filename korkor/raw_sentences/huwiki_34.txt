A katicabogárfélék a rovarok osztályának bogarak rendjébe, ezen belül a mindenevő bogarak alrendjébe tartozó család.
A világszerte nagyjából hatezer fajt számláló csoportnak Európában 207, Magyarországon 90 képviselője él.
Változatos életmódot élő fajok tartoznak a családba, a csoportban mezőgazdasági kártevők és a biológiai védekezésben használt fajok is előfordulnak, de a fajok többsége gazdasági szempontból közömbös.
A katicabogarak hossza fajtól függően változó: 1,5-12 milliméter közötti.
A színezetük is különböző, rendszerint élénk színeik (narancssárga, vörös, sárga, fekete) kontrasztos mintázatot alkotnak.
A feltűnő (aposzematikus) mintázat a bogár kellemetlen ízére figyelmezteti a ragadozókat.
Nem mindegyik katicabogárfaj pettyes, vannak csíkosak és egyszínűek is.
Testük, a fajok többségénél csupasz, fényes, de vannak többé-kevésbé szőrözött fajok is (pl.
bödiceformák).
A katicabogarak zöme ragadozó életmódot folytat, nagy részük főként levéltetvekkel táplálkozik, egyes csoportok atkákat, pajzstetveket, liszteskéket fogyaszt.
De a katicabogarak nagy többsége nem préda-specifikus, minden alkalmas méretű állatot elfogyasztanak.
A ragadozó fajokon kívül vannak lisztharmatgombákkal táplálkozó, valamint növényeket fogyasztó katicabogarak is (bödeformák), melyek táplálkozásukkal termesztett növényeinken kárt is okozhatnak (pl.
lucernaböde).
Táplálékhiány esetén a lárvák kannibalizmusra is kényszerülhetnek, illetve gyakorta előfordul, hogy egyes katicafajok a család más tagjainak lárváit fogyasztják.
A magyarországi fajok a telet imágó alakban vészelik át, leggyakrabban avar, fakéreg, fűcsomók, vagy a talaj védelmében.
Előfordul, hogy egyes fajok (pl.
harlekinkatica) mesterséges létesítményekbe, lakásokba vonul telelőhelyet keresni, ilyenkor óriási tömegben verődhetnek össze, mely az emberek számára kellemetlenséget, sőt egészségügyi problémákat is jelenthet.
A kifejlett egyedek körülbelül egy évig élnek.
Ha a katicabogarakat támadás éri, reflexes „vérzés” megindításával védekeznek.
Ilyenkor a lábaik ízületein keresztül vérnyirok szivárog ki.
Ez a folyadék kellemetlen ízű anyagokat (coccinellin, adaliin, propylein) tartalmaz, ami elriasztja a hangyákat és a madarakat.
A fajok többségének évente egy nemzedéke van, de vannak több generációt képző fajaink is.
A párzási időszak tavasszal és nyáron van.
A peték száma fajtól függően különböző: 3-300 között.
A petéből 5-8 nap múlva kelnek ki a lárvák.
