Július közepén a jaroszlavli bíróság reagált a helyi hatóságok kérésére, és elrendelte, hogy a Netis Telekom internetszolgáltató tegyen elérhetetlenné néhány honlapot, köztük Oroszország legnépszerűbb blogszolgáltatóját, a LiveJournalt is.
A Jaroszlavli Ügyészi Hivatal munkatársa, Alekszej Kukin szerint az év elején egy gyors ellenőrzés során találtak az LJ-n egy neonáci blogot, és az ahhoz való hozzáférést tiltja a szélsőségek elleni orosz szövetségi törvény.
Ugyanez a blog, a pat-index már 2009 októbere óta megtalálható az orosz Igazságügyi Minisztérium szélsőséges anyagokat tartalmazó listáján, mert akkor egy baskortosztáni bíróság hivatalosan szélsőségesnek nyilvánította.
A blogot magát 2008 márciusa óta nem frissítették.
A cenzúra vádjára reagálva Alekszej Kukin a riportereknek úgy nyilatkozott, hogy a Netis Telekom túlteljesítette a bíróság ítéletét, mondván, hogy a hatóságok csak egy bizonyos blog szűrését kérték, nem a teljes LiveJournal oldalét.
A Jaroszlavlban körülbelül 6000 előfizetővel rendelkező Netis Telekom letiltotta a hozzáférést a népszerű blogszolgáltatóhoz, a LiveJournalhoz.
