A rezonátoros gitár egy húros, pengetős hangszer, mely testformáját tekintve leginkább egy akusztikus gitárhoz hasonlít.
Lényege, hogy a rezgőtestben fémből készült ún. rezonátort alkalmaznak a hangszer hangerejének növelésére.
Az ilyen gitárok megjelenése az 1920-as évekre tehető, amikor a gitárosoknak már nem volt elegendő az akusztikus gitárok rezgőteste által lehetővé tett hangerő, mivel az együttesben játszó többi hangszer elnyomta a gitárhangot.
A fejlesztések később az elektromos gitárok megjelenéséhez vezettek, de egy mellékvonalon megjelentek a különböző rezonátoros megoldások.
A rezonátor lényege, hogy a húrok rezgésbe hoznak egy, vagy több fémtányért, melyek a hangszórók membránjához hasonlóan rezgésbe jönnek és közvetve felerősítik a húrok által keltett hangot.
Mivel valójában nem a húr, hanem a rezonátor produkálja a hanghullámokat, az ilyen típusú gitároknak rendkívül egyedi hangzása (és kinézete) van.
Léteznek egy rezonátoros, de akár tripla rezonátorral rendelkező modellek is.
Utóbbi esetben a húrok egy T-alakú fémszerkezetet hoznak rezgésbe, ami összeköttetésben van a rezonátorokkal.
A hangszer gyártásához leginkább csak két cég neve fűződik.
Az egyik a National, amely elsőként 1927-ben hozta forgalomba a rezonátoros hangszereket mindjárt három rezonátorral felszerelve, ez volt a National Tri-Plate Model 35.
A cég gitárjaira jellemző, hogy nem csak a rezonátor, de az egész gitártest is fémből készül.
A hangszertestet gyakran homokfúvással kialakított képek díszítették.
A másik cég a Dobro, melynek alapítóit egyúttal a hangszer feltalálóinak is tartják.
Az öt Csehszlovákiából az újvilágba érkezett bevándorló, a Dopyera Brothers, nevet adták hangszerüknek.
Először a National cégen belül készítették hangszereiket, de 1929-től kiváltak a Nationalből, saját céget alapítottak és Dobro néven saját hangszereiket kezdték gyártani.
A két cég 1932-ben ismét egyesült, majd később végleg kettévált.
1934-től a chicagoi Regal cég licencelte a hangszer jogait, amíg a kaliforniai Mosrite vállalat meg nem vette a Dobro név használatának jogát 1965-ben.
1967-től Ed Dopyera fia, Emil indított saját vállalkozást rezonátoros gitárok készítésére.
Ez volt az Original Musical Instruments, amit végül is 1985-ben eladott.
