A kisajtolás a fémek képlékeny alakításának az az eljárása, amikor egy fémtuskót egy eléje helyezett nyíláson átpréselünk.
A kisajtolás régebben használt neve az extrudálás volt.
A kiáramló anyag szelvénye megegyezik a nyílás keresztmetszetével.
A kisajtolt profil lehet tömör, de lehet igen változatos üreges alakú is.
A nyílást tartalmazó elemet sajtolószerszámnak nevezik, a sajtolóerőt kifejtő részt sajtolótüskének, a préstuskót felvevő, az körbeölelő alkatrészt pedig recipiensnek vagy felvevőnek.
A kisajtolás célja különböző alakú rudak (idomok, profilok), csövek és kábelköpenyek előállítása.
Direkt kisajtoláskor a sajtolótüske mozgásiránya megegyezik a termék kifolyási irányával.
Indirekt kisajtoláskor a sajtolótüske és a kisajtolt anyag mozgásának iránya ellentétes.
Kisajtolással minden képlékenyen alakítható fém, fémötvözet feldolgozható.
A kiinduló anyag általában kör szelvényű öntött tuskó.
Direkt kisajtoláskor a préstuskót az alakítási folyamat során végigtolják a recipiensben, aminek következtében a két felület között komoly súrlódóerő lép fel, ami az alakító gép nyomóerejét terheli – a hasznosítható alakítóerő rovására.
A súrlódás csökkentése érdekében a tuskó felületét kenni kell (de a súrlódóerőt küszöböli ki az indirekt kisajtolás is).
A kenőanyag függ az alakított anyagtól és a hőmérséklettől.
700 °C fölött igen jó kenőhatást biztosítanak a különböző szilikátüvegek.
Magasabb hőmérsékleteken fémporokat, fémvegyületeket stb.
használnak.
A kisajtolást általában fekvő helyzetű hidraulikus sajtóval végzik, de álló mechanikus sajtó is szóba jöhet.
