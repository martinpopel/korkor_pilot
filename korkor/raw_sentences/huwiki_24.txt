Carcassonne város Franciaország déli részén, Languedoc-Roussillon régióban, Aude megye székhelye.
A település mondhatja magáénak Európa legnagyobb középkori várát.
Az Aude folyó partján már időszámításunk előtt hat évszázaddal éltek emberek, és a rómaiak is építettek erődöt a folyópart bal oldalán magasodó hegyen.
A birodalom bukása után előbb a vizigótok, majd a szaracénok foglalták el ezt a pontot, mindegyik tovább erődítette a hegytetőt, volt egy ideig francia kézen, de igazi jelentősége csak akkor lett, amikor a toulouse-i grófok hűbéresei, a Trencavel bárók családjának birtokába került, a 12. században.
Ők már jelentős várrá építették ki az erődítést.
A dicsőség nem sokáig tartott.
A 12. század végén, a 13. század elején a mai Franciaország déli része nagyrészt csatlakozott a katár eretnekséghez, és a pápa felszólítására a francia királyok büntető hadjáratot indítottak ellenük.
A keresztesek 1209-ben Carcassonne-t kéthetes ostrommal el is foglalták, mert a várvédőknek elfogyott a vizük.
A mindössze 24 éves Raymond-Roger Trencavel báró az egyik vártoronyban fogolyként fejezte be életét, a vár pedig Montfort báróságának székhelye, majd királyi birtok lett.
Az aragóniai királyság előretörésének megakadályozására Szent Lajos és Merész Fülöp kezdték meg a vár erősítését.
Ekkor épültek fel a kettős falrendszer tornyai, ekkor alakították át szinte bevehetetlen erőddé az egyetlen kocsibejáratot.
Szent Lajos lebontatta a vár tövébe települt falut is, a lakosokat kényszerrel költöztették át az Aude túlsó partjára.
Szép Fülöp idején fejezték be a megrongált román templom átalakítását gótikus katedrálissá.
A várat azonban ezt követően nem fenyegette különösebb veszély, és jelentősége lecsökkent.
A 17. századra már erősen megromlott az épület állaga, a 19. század közepén pedig határozat született lebontásáról.
Ekkor indított országos akciót Prosper Mérimée a vár megmentésére, ezt egy helyi régész, J.-P. Cross-Mayrevieille vezette, s végül Viollet-le-Duc kapott magbízást a helyreállítására.
A vár sokak szerint túl szépre, a középkorinál is középkoribbra sikeredett, de ez csak részben igaz, a középkor e szerelmese megtartotta a vár minden elemét, egykori rajzok alapján végezte a munkákat, s végeredményben megmentette az enyészettől Franciaország egyik legjelentősebb középkori várát.
