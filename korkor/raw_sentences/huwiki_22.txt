Kerkakutas község Zala megyében, a Lenti járásban.
A Hetés Vas megyével határos peremén található ez a nagy kiterjedésű völgy, ahol a falu házai megbújnak.
A Kerka és a falu határán keresztülfolyó Cupi-patak medre levágja a falut keletről határoló dombokat, összekötve ezt a területet a községtől délre kiszélesedő Lenti-síksággal.
A Kerkafalvai Körjegyzőség legnagyobb lélekszámú települése.
A település a középkorban a Bánffyak birtoka volt, azonban írásos emlék először csak a 14. században említi.
1322-ben a Kuthos, majd Hetkutus alakban írva, azaz Hétkutas néven említik a források, amelynek eredete, hogy hét falut fogott össze.
1779-ben került nevébe a környék folyóvizére, a Kerkára utaló előtag.
A falu mindig fontos egyházi szerepet töltött be.
1778-ban épült temploma torony nélküli fatemplom volt, Szent István király tiszteletére szentelve.
1800-ban a hívők összefogásával és áldozatkészségéből új templom építésébe kezdtek, tornya azonban csak harminc év múlva készült el.
1934-ben átalakították a templom tornyát és 1945-ben lelkészlakást is emeltek.
A település népességének változása:
A 2011-es népszámlálás idején a nemzetiségi megoszlás a következő volt: magyar 98,3%.
A lakosok 85,2%-a római katolikusnak, 4,92% reformátusnak vallotta magát (9% nem nyilatkozott).
A településen keresztül halad az Országos Kéktúra útvonala, melynek jelzéseit követve lombos- és fenyves erdőkkel borított lankákon át, két irányból is megközelíthető a Szentpéteri-völgyben lévő 11 hektáros mészkerülő erdeifenyves.
A környéken kedvező időjárású hónapokban számos ehető gombafajt gyűjthetünk (vargánya, sárga rókagomba, fenyőalja stb.
), de a hűvös, kanyargós erdei utak bármilyen időben kedvezőek egy-egy túrára.
Magyarország legnagyobb szilfája 510 cm törzskörmérettel a közeli erdőben található.
A település határán található vadasparkban gím, dámszarvasok és muflonok megtekinthetőek.
A faluban egy vendégházban van lehetőség éjszakára megpihenni, de a körjegyzőség több településén is szeretettel várják a vendégeket.
