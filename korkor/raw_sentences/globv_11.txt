A világ még mindig döbbenten áll a 2011. július 22-én pénteken a norvégiai Utøya-szigeten történt tömeggyilkosság esete előtt.
A helyszínen ifjúsági politikai tábor zajlott, amelynek részvevői közül nyolcvanöten hunytak el a támadás során.
A gyilkos, akit mostanra azonosítottak, Anders Behring Breivik rendőrnek öltözve tűnt fel, majd tüzet nyitott a körülötte lévőkre, üldőzőbe véve azokat is, akik a vízbe menekültek.
Breivik az első számú gyanúsítottja a néhány órával korábban történt oslói robbantásnak is, amely hét ember életét követelte és súlyos károkat okozott kormányzati épületekben.
Az Utøya nyári tábor a norvég Munkapárt ifjúsági szervezetének, az AUF-nek éves rendezvénye.
A táborban az ország különböző részeiből érkező fiatalok politikáról beszélgetnek, zenét hallgatnak, sportolnak és volt vagy ma is aktív politikusok beszédeit hallgatják meg.
Utøya szigete kevesebb mint egyórai autóútra van Oslo központjától.
A támadás előtti reggelen az AUF Twitter-üzeneteiben és az #Utøya hashtaget követve olvasható volt, hogy körülbelül hétszáz részvevő beszélgetett éppen a környezetvédelmi ügyekről, a nők jogairól és a közel-keleti politikai helyzetről.
Esett az eső, de a jó volt a hangulat.
Később azonban már nem érkeztek tudósítások a Twitterre.
Szombaton Prableen Kaur, egy huszonhárom éves oslói politikus és ifjúsági vezető blogján közzétette személyes beszámolóját arról, mi történt.
A lány elmenekült a gyilkos elől, túlélte a támadást, miközben telefonját, a Twittert és a Facebookot használta arra, hogy értesítse családját és barátait arról, hogy még életben van.
A brit Telegraph lefordította a teljes blogposztot angolra.
Kaur blogjára többszázan kommenteltek támogatásukat és jókívánságaikat kifejezve.
