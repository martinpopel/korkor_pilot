A Unisex egy magyar könnyűzenei együttes, amely 1997-ben alakult Budapesten.
Szekeres Adrien 1997 elején egy jazz-zenészekből álló zenekarral funky zenét játszott, amikor egyik koncertjükön megismerkedett Erdélyi Lászlóval az Unisex zenekar frontemberével.
Megismerkedésük után hamar lázas munkába kezdtek, az első közösen elkészített felvétel után a Sony Music azonnal szerződést ajánlott egy nagylemezre.
1997. júliusában jelent meg az Unisex első albuma Szekeres Adriennel Szebb holnap címmel.
Az Unisex sikerét mi sem bizonyítja jobban, minthogy a lemezről 5 dalt tűztek műsorukra a különböző rádióállomások (Szebb holnap, Mindenre készen, Száguldj velem, Úgy szeress, Itt a nyár újra).
1998–ban jelent meg a második album a Unimix a Sony Music gondozásában.
A remixalbum az első nagylemez dalait tartalmazta.
Az együttes 1999-ben készítette el harmadik albumát a Csoda az élet-et Kiss Gábor (Adrien férje) irányításával.
Az albumról 4 dal szerepelt a slágerlistákon (Hív a nagyvilág, Játssz velem, Csoda az élet, Jön 2000).
Minden dalhoz készült videoklip.
1999-ben, az évben a zenekart hatalmas megtiszteltetés érte, amikor felléphetett a Felvonulási téren rendezett Kapcsolat koncerten 200 ezer ember előtt.
2000-ben Unimix 2 címmel jelentették meg a második lemezről remix albumot.
2000 nyarán még egyszer felléptek a Kapcsolat koncerten és a Budai Parkszínpadon önálló esttel szórakoztatták a rajongókat.
A zenekaron belül emberi problémák sokasodtak és Adrien úgy döntött, hogy nem folytatja a közös munkát Erdélyi Lászlóval.
Adrien szólóalbumot adott ki Futok a szívem után címmel a Tom Tom Recordsnál.
László pedig a Maraton együttesben folytatta tovább.
2003 végén ismét összeállt a zenekar egy új felállásban.
Kiadták a 2.0 című albumot, 2005-ben pedig a Tűz és víz című kislemezt.
2005 novemberétől a Megasztár második szériájának döntőse, Kósa Ivett lett az Unisex énekesnője.
Az együttes nyolcadik albuma 2006. november 9-én jelent meg Gondold újra címmel.
Az ehhez tartozó kislemezek: Szerelem sose' volt, Két nap kel fel, Fekete Hold.
2007 közepétől Wéber Helga lett az együttes frontembere, aki duettet énekelt Caramellel, amely a következő lemezen is hallható.
A 2007 novemberében megjelent Díszpáholy című kislemezhez Lengyel Andor rendezésében készült videoklip.
A következő nagylemez 2009 februárjában jelent meg.
