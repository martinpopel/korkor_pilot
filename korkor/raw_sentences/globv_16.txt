Üzbegisztán elnöke jóváhagyta a 2012 áprilisában hatályba lépő, alkohol- és dohánytermékek forgalmazását és fogyasztását érintő törvényt.
A törvény kimondja, hogy tilos az alkohol fogyasztása az utcákon, parkokban s más nyilvános helyeken.
Ez minden olyan fogyasztási termékre vonatkozik, amely 1,5%-nál több alkoholt tartalmaz, és azt jelenti, hogy vélhetőleg még akár a sört is csak otthon vagy kávézókban, illetve kocsmákban lehet fogyasztani.
Ugyanakkor érdekes kérdés, hogy vajon a kormányzat megfontolja-e a dohányzás tilalmát a nyilvános helyeken, vagy a dohánytermékek fogyasztására külön alternatívákat dolgoz ki.
Mindezentúl a törvény kitér a dohány- és alkoholtermékek reklámjára is; szöveges vagy rajzos orvosi figyelmeztetést kell feltüntetni a címke felületének legalább 40%-án, ami a jelenlegi jogszabályok szerint csak a címke 5%-án követelmény.
Megjegyzésre érdemes, hogy a dohány- és alkoholtermékek forgalmazásának teljes tilalmát vezetik be a 20 évnél fiatalabbakra.
Ennek a korhatárnak az oka nem teljesen világos, lévén, hogy az üzbég törvények a felnőttség és a teljes jogi felelősség korhatárát 18 évben adják meg.
Mindmáig élő jelenség Üzbegisztánban a szálanként árusított cigaretta.
Bábuskák (idős asszonyok) árusítják, akik zsámolyokon ülnek az utcákon, és hasonló zsámolyokról apróságokat árusítanak – rágógumit, magvakat s szálanként cigarettát.
Elsődleges vásárlóik iskolások és más diákok, akik szünetekben kilógnak cigarettázni az iskolából.
A törvényhozók nem feledkeztek meg róluk.
Most már tilos csomag nélkül, azaz szálanként árusítani a cigarettát.
Az alkohol- és dohánytermékek reklámozása és fogyasztásuk népszerűsítése szintén tilos.
A jelenleg hatályos törvény például mindkét árucikk reklámozását megengedi, a magas alkoholtartalmú italok kivételével, melyeket nappal nem lehet reklámozni.
