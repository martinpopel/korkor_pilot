Mácsai Pál Kossuth- és Jászai Mari-díjas magyar színész, rendező, érdemes művész, a Halhatatlanok Társulatának örökös tagja.
2001 és 2004 között a Madách Kamara vezetője, majd 2004-től az Örkény István Színház alapító igazgatója.
Művészcsalád gyermekeként született, de felmenői között kisiparosok és kereskedők is találhatóak.
Édesapja Mácsai István festőművész volt.
Testvére Mácsai János zenetörténész.
Színészi hivatását a Pince Színházban kezdte még gimnazistaként.
Középiskolai tanulmányait a budapesti Kölcsey Ferenc Gimnáziumban végezte, majd 1980-ban felvették a Színművészeti Főiskolára (bár illemből beadta az Eötvös Loránd Tudományegyetem Bölcsészettudományi Karára is a jelentkezési lapját).
1984-ben szerzett színész diplomát.
Diplomájának megszerzése után a budapesti Nemzeti Színház színésze lett, ahol 1989-ig szerepelt.
Közben 1987 és 1990 között elvégezte a Főiskola rendező szakát is.
1989-ben a Madách Színház művészeként folytatta pályafutását, majd 1993-ban szabadúszóvá vált, mivel úgy érezte, hogy képességeit nem tudja megfelelően kiaknázni.
Ebben az időszakban különböző színházakban vállalt szerepeket és rendezett.
1998-ban elkezdte az ELTE esztétika szakát, de 2001-ben megszakította tanulmányait, mivel a Madách Kamara művészeti vezetőjévé nevezték ki.
Pozícióját a színház 2004-es átalakulása és Örkény István Színházzá történt átnevezése után is megtartotta.
A színházi közéletben is aktív szerepet vállalt: 1996 és 2000 között a Magyar Színész-kamarai Egyesület alelnöke, valamint 1997 és 2000 között a Magyar Színházi Társaság vezetőségi tagja volt.
Színházi és filmes munkáin kívül a Lyukasóra című irodalmi műsor állandó szereplőjeként is szerepel.
1989-ben Zárójelentés címmel nagylemezt adott ki.
2012 októberétől a magyar HBO új saját gyártású televíziós sorozata, a Terápia központi karakterét, egy pszichoterapeutát alakít.
Szerepeire és rendezéseire is jellemző az erős tudatosság, a lényegre történő összpontosítás és a precizitás.
Sokoldalú művészként tarják számon.
Van egy fia, aki 2003-ban és egy lánya, aki 2010-ben született.
Korábban Koncz Zsuzsa Kossuth-díjas énekesnő párja volt.
