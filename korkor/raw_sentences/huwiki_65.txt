A birodalmi átok a Német-római Birodalomban használt büntetési forma volt, amelyet a német király illetve a német-római császár mondhatott ki egy személyre vagy egy városra.
A büntetés területi hatálya az egész birodalomra kiterjedt.
A középkorban a jogszolgáltatás és az állami közigazgatás nem volt elégségesen kiépítve, így a bírósági ítéleteket nem lehetett hatékonyan végrehajtani, és a tettesek ki tudták magukat vonni a felelősségre vonás alól.
A birodalmi átok ezen az állapoton hivatott segíteni azzal, hogy a jogi közösség segítségéhez folyamodott: az elkövetőt jogfosztottá nyilvánították, és a jogi közösség bármely tagja végrehajthatta rajta az ítéletet.
Az elkövető az átok folytán elveszítette a jogképességét, és bárki büntetlenül megölhette.
A vagyona gazdátlanná vált, bárki magához vehette.
A hűbérbirtokok azonban visszaszálltak a királyra, aki kimondta az átkot, vagy a hűbérúrra.
Az átok alól csak azzal lehetett szabadulni, ha az illető önként alávetette magát a bíróságnak és a büntetésnek.
Ha ezt nem tette meg, akkor egy szász év után (egy év, hat hét és három nap) végképp jogfosztottá vált, a felesége özvegynek, a gyermekei árvának számítottak.
A birodalmi átok visszavonása előtt a követeléseket ki kellett elégíteni, és egy feloldozási díjat is kiszabtak.
Az átok visszavonásával az egykori kiátkozott teljesen visszanyerte előző jogi állapotát és vagyonát.
Akik az átok időtartama alatt a kiátkozott javait birtokolták, vissza kellett adniuk a vagyont, de a hasznot megtarthatták.
1220-tól kezdődően a birodalmi átkot nem csak a német-római király illetve a német-római császár mondhatta ki, hanem a Confoederatio cum principibus ecclesiasticis 7. cikkelye alapján hat hét múltán kvázi automatikusan követte az anatémát: nem kellett hozzá sem külön vád, eljárás vagy birodalmi ítélkezés.
Az 1235-ös mainzi béke után a birodalmi átok automatikusan kiterjedt azokra is, akik védelmet és segítséget kínáltak a kiátkozottaknak.
V. Károly német-római császár az 1519-es megválasztása érdekében olyan írásbeli ígéretet tett, hogy a birodalmi átkot császárként nem mondja ki kiátkozási eljárás lefolytatása nélkül.
A korai újkorban a birodalmi átkot főképpen a következő esetekben alkalmazták:
A birodalmi átkot városokra is ki lehetett mondani.
Miután Donauwörth város polgárai megszegték a vallásbékét, II. Rudolf német-római császár 1607-ben birodalmi átokkal sújtotta a várost.
A büntetés 1609-ig maradt érvényben.
