A pénzjegy a pénzérme mellett a készpénz egyik megjelenési formája.
Szokás papírpénznek is nevezni, de ma már nem csak papírból készülnek, ugyanis egyes pénznemek pénzjegyei polimer (műanyag) alapanyagúak.
Ugyanakkor az országok többsége még papírból gyártatja a pénzjegyeket.
A pénzérméktől eredetileg leginkább abban tért el, hogy nem rendelkezett inherens értékkel (értékét nem az anyaga hordozta), így ígéret vagy kényszer tette őket forgalomképessé.
A ma forgalomban lévő érmék többsége sem rendelkezik saját értékkel, így ebből a szempontból közelebb állnak a pénzjegyekhez, mint az értékpénzekhez.
A papírpénz a kínaiak találmánya, amely a 7. században, a Tang-dinasztia alatt jelent meg; szélesebb körben azonban csak később terjedt el.
Az első papírpénzeket Kínában a 10. századtól bocsátották ki császári rendeletre.
A pénzjegyek forgalmát tehát rendeletileg kényszerítették ki, kötelező volt azokat fizetésnél elfogadni, illetve a fémpénzeket rájuk beváltani.
A pénzjegyekkel szembeni fedezetet nem garantálták.
A császár gyakran folyamodott a pénzjegykibocsátáshoz kiadásai fedezésére, így a kínai pénzjeggyel együtt megjelent az infláció is.
A pénzjegyek valamelyest kényelmesebbé tették a kereskedelmet, de forgalmuk a birodalom területére korlátozódott.
Marco Polo hírét vitte Európába a találmánynak, de nem keltett fel érdeklődést.
A kínai modellre ma legjobban a kormányzatok által kibocsátott államjegy hasonlít.
Ilyenek voltak a magyar korona pénzjegyei vagy a több szocialista országban forgalomba hozott kis címletű pénzjegyek.
Az európai pénzjegyek Velencében alakultak ki a kereskedelmi váltókból.
A váltó ígéret későbbi fizetésre, vagyis a váltó birtokosa a váltót a névértéknek megfelelő értékpénzre tudta váltani.
Elfogadása így nem kényszer, hanem bizalom hatására történik.
A bizalmat a megfelelő fedezet alapozza meg, mely garantálja, hogy a váltó kibocsátója kellően likvid a követelés kielégítéséhez (vagyis a váltó értékének megfizetéséhez).
A modell mai képviselői a jegybankok által kibocsátott bankjegyek.
A bankjegyek elfogadottsága sokkal jobb, mint az államjegyeké, ezért a megfelelő fedezetű bankjegyek kedvelt fizetőeszközök a nemzetközi kereskedelemben.
A tartalmi elemek szöveges formában tartalmazzák a bankjegy értékével és érvényességével kapcsolatos információkat.
